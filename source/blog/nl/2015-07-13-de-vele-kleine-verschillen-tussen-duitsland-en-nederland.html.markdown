---
title: De vele kleine verschillen tussen Nederland en Duitsland
date: 2015-07-13 14:34 CEST
tags: Duitsland, Nederland
author: Cathrin
lang: nl
featured_image: images/blog/featured/20150713-verschillen-duitsland-nederland.png
---

__Afgelopen maand zijn wij enthousiast begonnen aan een CAPP-project in het Evangelisches Krankenhaus Oldenburg. Meteen kwamen er grappige verschillen tussen Nederland en Duitsland aan het licht.__

In Duitsland is het bijvoorbeeld gebruikelijk om als je trouwt de achternaam van je partner aan te nemen en je meisjesnaam te laten vervallen. Je vraagt dan direct een nieuw paspoort en rijbewijs aan waar je nieuwe naam op staat. De Duitsers begrepen dan ook niet waarom je in CAPP naast je eigen naam de naam van je partner kunt opgeven. Verder kwamen er verschillen aan het licht betreft de aanhef. Duitsers hechten veel waarde aan titels. Daarom is er een nieuwe Duitse aanhef mét titel in CAPP gebouwd. Daarnaast is het in Duitsland ongebruikelijk de initialen in de aanhef te gebruiken. In het Duits spreek je iemand heel formeel aan zonder de voornaam of voorletters te gebruiken. Dus met 'Herr' of 'Frau', de titel en achternaam.

Verder zijn er verschillen aan de zachte kant van de implementatie. In Oldenburg gingen we 's ochtends altijd direct aan de slag. Small talk bewaar je voor tijdens de lunch, onder het genot van een Currywurst en Pommes. Sowieso zijn de Duitse werkdagen lang. De projectleidster begon s' ochtends om 7:00 uur en ging pas naar huis als het werk gedaan was, vaak rond 18:00 uur. Wij zelf maakten ook langere dagen en gingen soms pas rond 18.00 uur richting Nederland.

Managers in het Duitse ziekenhuizen zijn minder ver met digitaal werken. Er wordt regelmatig geïnformeerd naar de mogelijkheden om informatie uit het systeem te printen. In Nederland horen we dat eigenlijk nooit meer.

Ondanks alle verschillen in de cultuur en werkwijze zijn er ook belangrijke overeenkomsten. Zoals de verplichting om aan te kunnen tonen dat medewerkers gekwalificeerd zijn. Ook in Oldenburg wil men de medewerkers meer verantwoordelijkheid geven. Door hen bijvoorbeeld zelf te laten inschrijven op cursussen. En hen met het Kwaliteitspaspoort inzicht te geven in hun bevoegd- en bekwaamheden. Men moet ook hier een goede middenweg vinden tussen de eigen verantwoordelijkheid van de medewerker en de verplichtingen vanuit de organisatie. Met wat kleine aanpassingen, kan dit ook goed bij onze Oosterburen!
