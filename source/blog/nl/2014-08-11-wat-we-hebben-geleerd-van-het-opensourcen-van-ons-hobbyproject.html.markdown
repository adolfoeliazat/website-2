---
title: Wat we hebben geleerd van het open sourcen van ons hobbyproject
date: 2014-08-11 16:25:27
tags: Hours, open source, development
author: Hugo
lang: nl
featured_image: images/blog/featured/20140811-hours.jpg
---

__Vorige week hebben we ons interne hobbyproject [Hours](https://github.com/DefactoSoftware/Hours){:target="_blank"} volledig [open source gemaakt](https://news.ycombinator.com/item?id=8151777){:target="_blank"}. Hours is een eenvoudige time tracking app die we hebben ontwikkeld toen we gek werden van de urenregistratie-tool die we gebruikten.__

Onze richtlijnen tijdens het ontwikkelen van Hours waren:

* Het moet super makkelijk zijn om uren op te geven.
* We willen zo min mogelijk beperkingen inbouwen (zoals: alleen managers mogen projecten maken en gebruikers aan projecten toevoegen, etc.)
* Iedereen moet inzicht krijgen in de status van projecten en waar hun collega's mee bezig zijn
* We maken geen features puur en alleen omdat mensen ergens aan gewend zijn.

![Hours Project Overview](/images/blog/hours-project-overview.png)

> We hebben _Hours_ intern al een paar maanden in gebruik.

Na Hours een tijdje intern te hebben gebruikt leek het ons leuk om de applicatie een beetje op te schonen en [beschikbaar te maken](https://happyhours.io){:target="_blank"} voor anderen - zowel de broncode als een gehoste versie (gratis voor kleine teams).

## Dit hebben we geleerd

1. __Je moet tegen zware kritiek kunnen__. Het internet weet altijd beter - en spaart niemand. Dus we werden afgekraakt vanwege onze gebrekkige _onboarding experience_, missende features, om het feit dat de klok in onze favicon verschilde van die in ons logo. En in alle gevallen (en nog een paar) konden we het alleen maar eens zijn met de kritiek.

2. __Wees niet bang__. Hoe erg je ook je best doet, je laat altijd steken vallen. Kritiek op zaken die beneden peil zijn kan hard aankomen, maar is vooral ongelofelijk __waardevol__. Bovendien is er een verschil tussen commentaar van onbekende mensen over de hele wereld en gezeur van je collega's over de user experience ;). De kritiek werkte enorm motiverend - binnen een paar uur konden we een aantal van de grootste problemen oplossen.

3. __Een open source project inspireert ontwikkelaars__. In de business-to-business wereld krijgen software ontwikkelaars niet altijd de waardering die ze verdienen. Met een open source project kun je feedback krijgen van ontwikkelaars over de hele wereld. En op Github's [lijst met trending developers](https://github.com/trending){:target="_blank"} staan tussen Google en Facebook is ook wel eens leuk.

4. __Documentatie is belangrijk__. We dachten dat we onze documentatie goed op orde hadden, maar toen we alles open stelden bleken een aantal fundamentele dingen te ontbreken in de readme en documentatie. Oeps.

5. __Iemand had een coole stage bij ons in 1991__.

Al me al was het een positieve ervaring. Misschien zouden we al onze projecten open source moeten maken?

En wat zou dat zakelijk gezien betekenen?
