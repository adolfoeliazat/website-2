---
title: "Uprise 2017 Dublin"
date: 2017-11-03 8:00 CEST
tags: conference, innovatie
author: Stéphanie
lang: nl
image: images/blog/social/uprise-dublin-2017-1230x630.jpg
featured_image: images/blog/featured/20171031-uprise-dublin-2017.jpg
---

__Met een pint kraanwater in mijn hand luisterde ik naar een gesprek over bitcoin. Een complex onderwerp, zelfs voor de mensen die zich daar dagelijks mee bezig houden. Tijdens de afsluitende netwerkborrel op Uprise 2017 in Dublin was dit het moment om ideeën uit te wisselen met de andere bezoekers.__

![Milda, Stéphanie & Marc Buckley](/images/blog/uprise_2017-milda_en_stephanie.jpg)
<p class="caption">Milda & Stéphanie tijdens Uprise 2017 in gesprek met Marc Buckley</p>

Gelukkig ging het bij [Uprise 2017](https://uprisefestival.co/){:target="_blank"}{:rel="noopener"}{:title="Uprise"} niet alleen maar over cryptocurrency. Met een tagline “people first, tech second” lag er een grote nadruk op startups in de tech industrie. Het festival biedt een podium voor startups en geeft ze de mogelijkheid zichzelf in de markt te zetten. Veel van de sprekers richtten zich daarom op tech en de nieuwste trends. Dit was de kans om te zien wat er in de markt speelt.

Met een groot aantal sprekers, van onder andere banken en overheidsinstellingen, waren mijn verwachtingen hooggespannen. Behalve gesprekken over bitcoin en blockchain sprak ik mensen van de Europese Unie, hield ik een Internet of Things apparaat in mijn handen en luisterde ik naar een panel over cyber security. Hoewel alle onderwerpen interessant waren en dit genoeg stof opleverde voor volgende blogs, voelden sommige panels en workshops als gemiste kansen.

Bij een aantal onderwerpen bleef het panel op de oppervlakte, zoals bij het panel over blockchain. Volgens de sprekers is blockchain een goede ontwikkeling, maar het valt en staat met het inzetten van de technologie. Logisch, maar dat geldt voor iedere nieuwe technologie: als het in de praktijk niet of nauwelijks gebruikt wordt, is het geen goede toevoeging.

Een ander panel ging in op cyber security. Een belangrijk onderdeel daarvan is weten wat je beschermd en waarom. Er ligt tegenwoordig een sterke focus op veilige wachtwoorden, maar volgens de sprekers is dit niet genoeg. Spreker Neil Costigan, [CEO van Behaviosec](https://www.behaviosec.com){:target="_blank"}{:rel="noopener"}{:title="Behaviosec"}: "Als je je wachtwoorden te moeilijk maakt gaan mensen ze alleen maar opschrijven op papier en dat is juist wat je niet wilt."

Interessant was het [Internet of Things apparaatje van Sigfox](https://www.sigfox.com/en){:target="_blank"}{:rel="noopener"}{:title="Sigfox"}. Via de cloud stuurt het informatie door naar een server die dat weer doorstuurde naar de app op de telefoon. Behalve het meten van de temperatuur en de luchtvochtigheid kan het apparaatje ook beweging detecteren en nog veel meer. Het was interessant om te zien wat voor mogelijkheden dit biedt.

Cyber security, cryptocurrency en Internet of Things blijven interessante onderwerpen om over na te denken. Op evenementen zoals Uprise kom je toch altijd mensen tegen die je anders nooit spreekt. Een goed moment om ideeën uit te wisselen, nieuwe technologieën te zien en verder te praten over dat wat je gemeen hebt: liefde voor technologie.
